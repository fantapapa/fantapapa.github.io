### Abbiamo una data

**Mercoledì 7 maggio** inizierà il conclave.
Il collegio cardinalizio era preoccupato che non avessimo tempo per gestire l'avvio della Fase Due del Fantapapa e ci ha concesso un paio di giorni in più.

Nel momento della chiusura delle porte della Cappella Sistina, segnato dal solenne annuncio "Extra omnes!" (fuori tutti), saranno *congelati* i pronostici.
L'annuncio si riferisce in effetti proprio al fatto che tutte le utenze devono stare fuori dal database se non in modalità lettura.
Non sarà più possibile aggiungere o togliere cardinali della propria formazione, né aggiungere o cambiare le previsioni della lavagna tattica.

Dall'inizio del conclave faranno macinare punti le citazioni dei cardinali sull'ANSA e sui maggiori quotidiani nazionali.
Spiegheremo tutto al momento debito, per ora concentratevi su formazione, lavagna tattica, lega e magari ribattezzatevi con un nome riconoscibile per i vostri amici.
L'Eminenza Grigia vede che qualcuno di voi non ha ancora fatto la lega e non sta memando sul Fantapapa, e vi giudica severamente.

Firmato _il Comitato del Fantapapa_
